# PADDASKOOL

Ou Paddatjie kom aangespring;

Plas, plas, plas, plas, plas.

Hy dra 'n keil en goue ring

En 'n rooibont das.


Hy het 'n sakkie in sy hand -

Dis sy ou viool.

Sy naam is Meester van der Sand,

Hoof van Paddaskool.


Die skooltjie is 'n leÃ« skuit,

Onder in die vlei,

En oral waar die riete fluit,

Loer daar ogies bly.


"O, Meester speel dan tog vir ons

Op die ou viool".

"Nou goed, dan sing ons dat dit gons

Deur die hele skool".


En as die paddas aanhou sing:

"Kwaak, kwaak, kwaak, kwaak, kwaak",

Sal ek ook na my bedjie spring,

Want ek voel so vaak.


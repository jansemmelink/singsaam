# KINDERS VAN DIE WIND

Koos du Plessis

Ek ken 'n ou ou liedjie

Van lewenswel en wee

Van lank vergane skepe

In die kelders van die see.


Die woorde is vergete

En tog die deuntjie draal

Soos vaag bekende grepies

In 'n baie ou verhaal.


Van swerwers sonder rigting

Van soekers wat nooit vind

En eindelik was almal maar

Net kinders van die wind.


Gesigte, drome, name

Is deur die wind verwaai

En waarheen daardie woorde is

Sou net 'n kind kon raai.


Swerwers sonder rigting

Soekers wat nooit vind


En eindelik was almal maar

Net kinders van die wind. (3X)


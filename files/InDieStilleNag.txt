IN DIE STILLE NAG

In die stille nag onder sterreprag
Sit ons dromend om die vuur en sing:
Van die silwermaan in sy hemelbaan
En die heimwee wat die vuurtjie bring.

Waar die kole gloei en die vlamme groei,
Sien ons beelde wat verlange bring,
Dwars oor hierdie land, waar die vuurtjies brand,
Sit daar Trekkers net soos ons en sing.

In die vuur se lig sien ek jou gesig;
Stewig vou ons hande inmekaar -
Saam die lewe in; saam sal ons oorwin -
Uit die donker breek die dag al klaar.

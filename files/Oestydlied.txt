OESTYDLIED
As een weer die akkers vol geelrype graan,
Met die gloed van die aandhemel straal,
Sal juigende harte van vreugde voldaan,
Die oes van die lande gaan haal.

Die gerwe swaai op teen die geurende mied.
Dis lente se einde en kroon,
En suisende sonbesies sing saam 'n lied:
Die oes is die arbeid se loon


Oi, Oi, Oi, (Willemina)
Oi, Oi, Oi, dis 'n rietdakhuis
Twee slaapkamers en een kombuis
Hier en daar 'n gaatjie waar die wind deur suis
Almal wat kom kuier is welkom tuis.

Glo vir my ons woon daarin
Alles is net so na my sin
Oi, Oi, Oi, dis 'n rietdakhuis
Twee slaapkamers en een kombuis.

Willemina, Willemina as ek jou maar kon kry
Dan lyk die ou wêreld soos 'n blomtuin vir my
Dan woon ons ou tweetjies so stoksielalleen
In 'n vaal ou pondokkie wat lek as dit reën
En vra mense my waarom dek ons hom nie
Dan sê ek as die son skyn dan lek hy mos nie.

IN DIE SKADU VAN OU TAFELBERG

Hier in ‘n vreemde land
So ver van my vaderland,
Van huis en van vriendskapshand.
Dink ek nog steeds daaraan
Dat ek eendag huistoe gaan,
Weer t’rug na die Kaapse strand.

Die son verrys oor die baai
Waar die Suidoostewind waai,
‘n Tafelkleed hang oor ou Tafelberg.
Ek sien in my drome,
Die silwerblaarbome
In die skadu van ou Tafelberg.

Daar is ‘n traan in my oog
Wat my verlange verhoog
Na die skadu van ou Tafelberg.
Ek hoop om vir altyd
Te bly sonder afskeid
In die skadu van ou Tafelberg.

STUUR GROETE AAN MANNETJIES ROUX (Danie Botha)

My oom se motor is ‘n ou masjien
Hy maak dit vol met dieselien
En hy sing in die strate as hy ons kom sien
My oom is oud en ek is skaars dertien.

My oom drink koffie en my tannie tee
En ek vra hom oor die reën en hy sê ja-nee
En hy drink soet koffie met sy een oog toe
En hy praat weer oor die drie 
van ou Mannetjies Roux.

KOOR
O stuur ons net so bietjie reën
My oom het ‘n tenk vol dieselien
En seën my ma en seën my pa
En my oom op sy plaas daar in Afrika.

Maar my oom het gesukkel op die plaas
Want die son was te warm 
en die reën te skaars
En die man van die bank 
het net sy kop geskud
Want my oom, ja my oom, 
was te diep in die skuld.

My oom se motor is ‘n ou masjien
Hy maak dit vol met dieselien
En hy ry na die lande in die oggenddou
Die lande vaal en sy oë grou

KOOR
O stuur ons net so bietjie reën
My oom het ‘n tenk vol dieselien
En seën my ma en seën my pa
En my oom op sy plaas daar in Afrika.

En as jy in die oggend in die lande stap
Hoor jy weer sy motor met sy klak-klak-klak
maar my oom, ja my oom se 
oë is nou albei toe
In sy brief stuur hy groete aan 
Mannetjies Roux.
KOOR
O stuur ons net so bietjie reën
My oom het ‘n tenk vol dieselien
En seën my ma en seën my pa
En my oom op sy plaas daar in Afrika.

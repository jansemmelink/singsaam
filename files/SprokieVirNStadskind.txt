SPROKIE VIR ‘N STADSKIND

As die reën van stof en roet verby is,
En die rook verdwyn,
Sal daar in die sterrelose hemel
‘n Neonboog verskyn.

En kyk maar goed, want as jy hom vind,
Vertel ek vir jou, ‘n sprokie my kind:
Van ‘n skatkis met ou kettings gebind
Aan die neonboog se punt.

Volg hom elke nag oor swart riviere,
Oor kranse van beton;
As jy aanhou stap tienduisend ure,
Sal jy dalk daar kom.

Maar hier moet jy jou nimmer laat vind
Want so lui die ou-ou sprokie my kind:
As jy geluk en vrede wil vind
Soek die neonboog se punt.

Volg hom elke nag oor swart riviere;
Kyk nie eenmaal om.
Dalk vind jy die land van blou saffiere
En dalk ‘n brokkie son.
